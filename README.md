# പഞ്ചതന്ത്രം കഥകൾ

പാടലീപുത്രം എന്ന പ്രസിദ്ധമായ രാജ്യം. ഐശ്വര്യ ദേവത അവിടെ നൃത്തം ചെയ്തിരുന്നു.അവിടത്തെ രാജ കൊട്ടാരത്തിൻ്റെ മഹത്വം പറഞ്ഞറിയിക്കുവാൻ പ്രയാസം. അവിടത്തെ മഹാരാജാവാണ് സുദർശനൻ. ദേവേന്ദ്രനെപോലെ പരാക്രമിയും ഐശ്വര്യവാനുമായ അദ്ദേഹത്തിൻ്റെ കീർത്തി നാടെങ്ങും പരന്നു. ഭ്രാഹ്മണരെക്കൊണ്ട് സൽക്കർമങ്ങൾ പലതും അദ്ദേഹം യഥാകാലം ചെയ്യിച്ചിരുന്നു. അതിൻ്റെ ഫലമായി അദ്ദേഹത്തിന് എട്ടുപത്തു പുത്രന്മാരുണ്ടായി. എന്നാൽ അവർക്ക് ആർക്കും വിദ്യാഭ്യാസത്തിൽ തീരെ താല്പര്യം ഇല്ലായിരുന്നു. സുദർശനൻ തൻ്റെ മക്കളെയോർത്ത് വളരെ ദുഃഖിതനായി. യൗവനവും, കാമവും, സമ്പത്തും, അജ്ഞതയും മൂലം ദുഷ്ടസന്തതികൾ കുലം മുടിക്കും. ഇവ നാലും ഒത്തുചേർന്നവൻ്റെ കഥ പറയുവാനുമില്ല. തൻ്റെ പുത്രന്മാരെ വേണ്ടതുപോലെ പഠിപ്പിച്ചു അവർക്ക് പുനർജ്ജന്മം നൽകുവാൻ കെല്പുള്ള പണ്ഡിതനായ ഒരു ഭ്രാഹ്മണശ്രേഷ്ഠനെ കാണാതെ സുദർശന മഹാരാജാവ് വളരെയധികം വ്യസനിച്ചു.

സോമശർമ്മാവെന്ന പണ്ഡിതനായ ഒരു ബ്രാഹ്മണൻ അക്കാലത്തോരിക്കൽ രാജകൊട്ടാരത്തിൽ വന്നു ചേർന്നു. മഹാരാജാവിൻ്റെ ദുഃഖകാരണം അദ്ദേഹം അറിയുവാനിടയായി. ആറുമാസത്തിനുള്ളിൽ രാജകുമാരന്മാരെ നീതി ശാസ്ത്രമെല്ലാം പഠിപ്പിച്ച് ഉത്തമപുത്രന്മാരാക്കി മാറ്റാമെന്ന് സോമശർമ്മാവ് വാഗ്ദാനം ചെയ്തപ്പോൾ രാജാവിനുണ്ടായ സന്തോഷത്തിനതിരില്ലായിരുന്നു. രാജാവ് തൻ്റെ പുത്രന്മാരെ എല്ലാം വിളിച്ച് സോമശർമ്മാവിനെ ഏൽപ്പിച്ചു. കഥകൾ പറഞ്ഞുകൊടുക്കുന്നതിലൂടെ നീതിശാസ്ത്ര തത്വങ്ങൾ എല്ലാം രാജകുമാരന്മാരെ പഠിപ്പിക്കുവാൻ സോമശർമ്മാവ്‌ തീർച്ചപ്പെടുത്തി. മിത്രഭേദം, സുഹൃല്ലാഭം, സന്ധിവിഗ്രഹം, ലബ്ധനാശം, അസംപ്രേക്ഷ്യകാരിത്വം എന്നിങ്ങനെ അഞ്ചു തന്ത്രങ്ങൾ ആണ് രാജാക്കന്മാർ പ്രധാനമായും അറിഞ്ഞിരിക്കേണ്ടത്. ഈ തന്ത്രങ്ങളെല്ലാം സോമശർമ്മാവ് കഥാരൂപത്തിൽ രാജകുമാരന്മാരെ പഠിപ്പിക്കുവാൻ തുടങ്ങി.
